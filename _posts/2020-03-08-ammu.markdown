---
layout: post
title: "Happy mothers day Ammu"
date: 2020-03-08 16:09:38 +0600
desc: My thoughts on my mother.
---
আমার আম্মুর ইচ্ছা ছিলো ভার্সিটির টিচার হওয়া। ডিপার্টমেন্টে সেকেন্ড হওয়ায় তা আর হয়ে ওঠে নি (যদিও পরে খুবিতে খন্ডকালীন শিক্ষক হয়েছে)। বিয়ের পরপর আম্মু ঠিক করল কলেজের চাকরি ছেড়ে দিয়ে সংসার করবে। বাবা নিষেধ করল। বলল সারাজীবন "মিসেস জাহিদ"- শুনতে ভালো লাগবে না, তোমার নিজের একটা পরিচয় থাকা দরকার। আম্মু তারপরও ঠিক করল বাবা জেলা প্রশাসক এর প্রমোশন পেলে চাকরি ছাড়বে, দুইজনের চাকরি দুই যায়গায় হলে সমস্যা। কোনো এক কারণে সেটাও হয়নি।

বাবা হুট করে মারা গেল আর হঠাৎ করে বাসার সব দায়িত্ব এসে পড়ল আম্মুর উপর। সত্যি বলতে প্যাট্রিয়ার্কির জঘন্য দিকগুলোর সাথে আমার তখনই পরিচয়। "সিংগেল মাদার হিসাবে কিভাবে বাসা সামলাবে", "বিয়ে করে ফেলো", "শ্বশুরবাড়ি চলে যাও" এসব কথাও মানুষজন আম্মুকে বলছে সেসব শুনেছি। আমি গর্ব করে বলতে পারি আম্মু কখনো মাথা নিচু করে এসব শুনে আসে নি। এটার বড় কারন সম্ভবত আম্মু কারো উপর আর্থিকভাবে নির্ভরশীল ছিলো না। সত্যি বলতে এমন কোনো সপ্তাহ যায় না যেখানে আম্মুকে কোনো না কোনো ঝামেলা সামলাতে হয়। তারপর আম্মুকে দেখি অদ্ভুত রকমের শক্ত থাকতে।

নারী দিবসে স্বাগত জানাই সেসব শক্ত মায়েদের, যারা নীরবে শিকড় হয়ে টিকিয়ে রেখেখেন অজস্র স্বত্তাকে। প্রত্যাশা রাখি নিয়মতান্ত্রিক শোষনে থাকা নারীরা যারাও নীরবে অত্যাচার সয়ে চলেছেন , তারা আর্থিক স্বাবলম্বিতা অর্জন করে নীরবেই প্রতিবাদ চালিয়ে যাবেন পুরুষতান্ত্রিক সমাজের বিরুদ্ধে।

শেষ করব আম্মুরই একটা কথা দিয়ে।"আমরা দুইশ বছর ছিলাম বৃটিশদের পায়ের নিচে,ওদের সমাজে কি হয়েছে তা কি আমরা দেখেছি? আমাদের সমাজেও ইতিবাচক পরিবর্তন আসবে,দুশো বছর না হোক কিছুদিন তো ধৈর্য রাখতে হবে "। ইতিবাচক সমাজের প্রত্যাশায় নারী দিবসের শুভেচ্ছা।
